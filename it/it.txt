"Aiutiamo le forze peshmerga curde ad attraversare il confine per raggiungere Kobane".
Lo ha annunciato il  ministro turco degli Esteri turco Mevlut Cavusoglu, aggiungendo che "le nostre discussioni su questo fronte proseguono".
In precedenza, era giunta la notizia che l'esercito americano ha paracadutato armi, munizioni e materiale medico ai curdi in Siria assediati nella città di Kobane, vicino al confine turco.
Lo ha reso noto domenica sera il Centcom, Centro di comando americano per il Medio Oriente e l'Asia centrale.
Un aereo cargo C-130 ha effettuato numerosi lanci di materiale fornito dalle autorità curde in Iraq per consentire agli assediati di resistere all'offensiva dell'Isis contro la città, ha precisato il Centro in un comunicato.
Tuttavia la situazione della sicurezza a Kobane rimane precaria, perché l'Isis "continua  a minacciare la città e i curdi a resistere", si legge ancora nel comunicato.
Poco più tardi anche un portavoce delle forze curde a Kobane ha confermato che "una larga quantità di munizioni e armi" ha raggiunto la città.
Le armi sono "di grande aiuto",  ha detto un portavoce delle milizie curde Ypg all'agenzia Afp.
"Ringraziamo l'America per il suo sostegno", ha detto Redur Xelil, ribadendo l'arrivo delle armi all'alba di oggi.
Gli Usa hanno preavvisato la Turchia dell'intenzione di consegnare armi ai curdi siriani, ai quali il  governo di Ankara guarda con molta diffidenza per via dei loro legami con i curdi turchi.
Sulla spinosa questione, il presidente Usa, Barack Obama, ha telefonato sabato al collega turco, Recep Tayyip Erdogan, e gli ha comunicato i piani americani.
"Comprendiamo le preoccupazioni turche", ha aggiunto un portavoce dell'amministrazione americana, ma lo "Stato islamico è un nemico comune" di Usa e Turchia.
Intanto, ieri è giunta la notizia che i raid aerei degli Stati Uniti e della coalizione contro l'Isis sono arrivati anche nella regione di al Anbar, una delle roccaforti dei jihadisti in Iraq.
Secondo quanto affermato dal Centcom, fra sabato e domenica sarebbero stati colpiti 10 obiettivi in Iraq e condotti 13 raid in Siria.
"Appena la notizia è emersa i due assessori hanno subito messo a disposizione le loro deleghe, che io ho respinto nel modo più netto".
Il presidente della Regione Piemonte, Sergio Chiamparino, parla dell'imputazione coatta degli assessori regionali  Aldo Reschigna (ex capogruppo Pd) e Monica Cerutti (Sel) coinvolti nell'inchiesta delle cosiddette "spese pazze".
"Ho piena fiducia in loro", ha aggiunto Chiamparino spiegando che "al momento non c'è ancora nessun rinvio a giudizio" e garantendo che l'inchiesta "non influenzerà la trattativa con il governo" sulla manovra finanziaria.
L'imputazione coatta oltre che per i due assessori, è stata formulata anche per gli ex consiglieri regionali del centro destra Fabrizio Comba, Gianpiero Leo, Gianluca Vignale e Luca Pedrale (solo in qualità di ex capogruppo del Pdl mentre aveva già patteggiato per la sua posizione personale).
Ordinata l'imputazione anche per Eleonora Artesio (Prc) , Angela Motta e Stefani Lepri del Pd e per l'attuale segretario del Pd Piemonte, Davide Gariglio.
Dieci giorni a partire da oggi per formulare il capo di imputazione è l'ordine che il gup Roberto Ruscello, del tribunale di Torino, ha impartito alla procura di Torino per i dieci indagati.
Un altro giudice stabilirà se gli indagati dovranno essere processati o meno.
Quattro nuove espulsioni dal Movimento 5 stelle.
Si tratta degli attivisti che hanno messo su una protesta sul palco della tre giorni Italia 5 stelle al Circo Massimo.
L'annuncio è affidato a un post scriptum sul blog Beppegrillo.
it, in calce a un articolo firmato da Gianroberto Casaleggio sulla "morte dei giornali".
L'annuncio recita: "PS: Giorgio Filosto, Orazio Ciccozzi, Pierfrancesco Rosselli, Daniele Lombardi, hanno approfittato del loro ruolo di responsabili della sicurezza del palco di Italia5Stelle per occupare il palco stesso.
In rispetto per gli oltre 600 volontari che hanno dedicato il loro tempo e lavoro per il successo dell'evento Italia 5 Stelle e delle centinaia di migliaia di attivisti del MoVimento 5 Stelle presenti all'evento, i 4 sopracitati sono fuori dal MoVimento 5 Stelle".
“Se dovessi fare un appello ai giornalisti televisivi, direi loro di evitare di usare piuttosto che come sinonimo di oppure: in buon italiano la forma esprime preferenza e non equivalenza.
Ma non scandalizziamoci se i ragazzi scrivono ke con la kappa sui telefonini: lo facevano anche i monaci medioevali nei loro testi.
Non sono certo  gli sms, o tantomeno twitter, la causa della crisi dell’italiano.
Se esistono dei pericoli sono altrove”.
Claudio Marazzini  è il Presidente dell’Accademia della Crusca, che da secoli vigila sul nostro modo di parlare e di scrivere.
Rainews24  lo ha intervistato alla vigilia degli Stati Generali della Lingua Italiana, che si tengono a Firenze il 21 e 22 ottobre.
Iniziativa voluta dal ministero degli Esteri in collaborazione con quelli dei Beni Culturali e dell’Istruzione.
Molti gli ospiti di spicco.
La manifestazione coincide con la Settimana della Lingua Italiana.
Gli Stati Generali della Lingua Italiana Diversi i soggetti coinvolti nell’azione di riflessione sulla promozione della nostra lingua e cultura all’estero: scuole e università, docenti e allievi, studiosi, ricercatori, enti gestori dei corsi per le comunità italiane all’estero, Ambasciate, Consolati, Lettorati e Istituti Italiani di Cultura.
Una grande vivacità che dimostra quanto il tema delle potenzialità della nostra lingua sia sentito nel nostro Paese e presso le comunità di italiani e italofoni in tutto il mondo.
Fino al 24 ottobre sarà possibile scaricare gratuitamente l’ebook L’editoria italiana nell’era digitale, curato proprio dal professor Marazzini.
La capitale europea della cultura 2019 sarà Matera.
L'annuncio è stato dato dal ministro Dario Franceschini nella sede del dicastero di via del Collegio Romano poco prima delle 18.
La città lucana ha battuto la concorrenza delle altre candidate Cagliari, Lecce, Perugia, Ravenna e Siena.
Una concorrenza definita "straordinaria" dalla giuria composta da 13 membri.
La città dei Sassi ne ha conquistati 7.
Alla conferenza stampa sono intervenuti, oltre al ministro Franceschini, Steve Green, presidente della giuria composta da 13 esperti tra italiani e stranieri, e un rappresentante della Commissione europea, K.
Bartak che ha lasciato l'onore dell'annuncio al ministro italiano in quanto rappresentante del governo che in questo semestre presiede l'Unione.
"Oggi c'è un vincitore ma nessun perdente", ha sottolineato Bartak nel suo intervento che ha preceduto l'annuncio.
"I programmi presentati dalle sei città in lizza erano tutti eccellenti e tutte e sei le candidate li porteranno avanti".
"E' stata un'esperienza formidabile - ha aggiunto Franceschini - un'esperienza importantissima non solo per le sei città ma per tutto il Paese.
Grazie al programma 'Italia 2019' - ha continuato il ministro - si potranno attuare tutti i programmi messi a punto dalle sei città candidate".
"La designazione di Matera è un esempio di civiltà e riscatto che da Matera e dal Sud arriva all'Europa".
Così il sindaco di Matera Salvatore Adduce.
"Non stiamo più a pietire, ma a dare un contributo su come la cultura possa trasformare un territorio - ha detto visibilmente emozionato -.
Non era un esito scontato, ma l'abbiamo raggiunto grazie al lavoro di tutti".
E appena arrivato l'annuncio è esplosa la festa in piazza San Giovanni, nel pieno centro storico della città, dove in migliaia si erano ritrovati davanti al maxischermo per assistere in diretta al verdetto.
La capitale europea della cultura, assegnata a turno a due dei paesi membri dell'Unione Europea, è stata istituita nel 1985 per promuovere la conoscenza del patrimonio storico-artistico e culturale dei Paesi membri dell'Ue.
Ogni anno il titolo viene assegnato a due città di due Stati membri.
Nel 2019 toccherà dunque all'Italia, insieme a Plovdiv per la Bulgaria.
Quest'anno, la scelta è caduta invece su Umea (Svezia) e Riga (Lettonia).
Nel giorno in cui Giorgio Napolitano pone la firma sulla legge di stabilità e autorizza così la presentazione del provvedimento alle Camere, tiene banco a Bruxelles il caso sulla richiesta di chiarimenti che l'Ue ha inviato a Roma.
Sulla lettera c’era chiaramente scritto “strictly confidential”, cioè “strettamente confidenziale”.
In realtà i dubbi della Commissione Europea sulla legge di stabilità non sono rimasti segreti a lungo e la loro pubblicazione non è stata apprezzata a Bruxelles, dove José Manuel Barroso ha messo in chiaro che si è trattato di una “decisione unilaterale del governo italiano”, “legittima” ma non condivisa.
Nella missiva si legge che l’Italia ha deciso di intraprendere "una deviazione significativa" dal percorso di avvicinamento per l’obiettivo di bilancio nel 2015 e si chiedono chiarimenti, che il Ministero dell’Economia ha promesso di fornire entro domani.
I contenuti della lettera La lettera, siglata dal vicepresidente Jyrki Katainen e indirizzata al titolare dell'Economia Pier Carlo Padoan, era attesa.
Nel testo la Commissione sottolinea  la necessità di venire a conoscenza di "come l'Italia potrebbe garantire il pieno rispetto dei suoi obblighi di politica finanziaria" per il 2015.
"Rispetto alla Stabilità del 2014 – si legge nella missiva - il budget italiano rinvia il raggiungimento degli obiettivi di medio termine al 2017 e riduce la riduzione del rapporto tra debito e Pil nei prossimi anni.
Il risultato è che il documento di bilancio infrange gli impegni richiesti dal braccio preventivo del Patto di Stabilità e Crescita", notano i tecnici Ue.
Proseguendo e citando l'analisi preliminare, a Bruxelles specificano che "l'Italia ha pianificato una deviazione significativa dal percorso di avvicinamento all'obiettivo di medio termine per il 2015".
Passaggio intermedio in vista del giudizio del 29 ottobre Bruxelles chiede quindi chiarimenti al governo entro domani, augurandosi di continuare un "dialogo costruttivo".
Questo, conclude la lettera, "per consentirci di tener conto delle valutazioni italiane nella prossima fase".
Non si tratta ancora del giudizio vero e proprio, atteso per il 29 ottobre, ma di un passaggio intermedio che rischia di essere una sorta di "anticamera" alla bocciatura.
Il ministero dell'Economia: "Risposta entro domani" "Il Governo italiano risponderà alla richiesta di chiarimento entro domani", ha assicurato il Ministero dell’Economia.
“Gli uffici tecnici del Ministero – si legge in una nota -sono già in contatto con la direzione ECFIN a Bruxelles, così come il Governo italiano è in contatto con la Commissione europea”.
Barroso: "La Commissione non è favorevole alla pubblicazione"  La pubblicazione della missiva non è stata però apprezzata a Bruxelles.
"La Commissione – ha sottolineato il presidente uscente José Manuel Barroso - non è favorevole alla pubblicazione, perché noi stiamo proseguendo le consultazioni informali, tecniche, e pensiamo che sia meglio avere un contesto di fiducia.
Ma il governo italiano ha contattato Katainen, dicendo che avrebbero pubblicato la lettera.
Non ci siamo opposti, è un diritto, ma è assolutamente falso che la Commissione abbia spinto per la pubblicazione della lettera".
"Spazio per il confronto" Barroso non ha fornito indicazioni sulle prossime mosse e valutazioni della Commissione sull'Italia.
Ribadendo che le discussioni sulla legge di bilancio 2015 sono ancora in corso ha fatto intendere che c'è ancora spazio per il confronto.
Ha ribadito che la posizione della Commissione europea è quella di usare tutta la flessibilità prevista attualmente dalle regole, che come è noto lasciano indefiniti margini di interpretazione.
Lettera anche alla Francia La Commissione Europea ha scritto anche alla Francia.
A comunicarlo è stato il presidente della Commissione Esteri del Parlamento europeo, Elmar Brok.
Il presidente della Repubblica francese, Francois Hollande, entrando al summit Ue ha dichiarato: "La Francia rispetterà le regole usando il massimo della flessibilità".
Il suo Paese - ha sottolineato - "vuole che la crescita sia la priorità e niente ci farà desistere da questo obiettivo".
Modello tedesco sulle unioni gay.
Silvio Berlusconi, per la seconda volta in due giorni, prende l'iniziativa e, in una conferenza stampa per la presentazione del dipartimento "libertà civili e diritti umani", dice che il suo partito si batterà "per il sostegno alla famiglia, composta da uomo e una donna, ma anche per il rispetto della persona in tutti i suoi aspetti".
Occore un cambio di passo, dice Berlusconi, perché la realtà è cambiata.
Conclusione del ragionamento: "La legge tedesca sulle unioni civili è il giusto compromesso tra il rispetto profondo dei valori cristiani, a cui FI tiene molto, e della famiglia tradizionale.
Ma chi ha responsabilità pubbliche non può non intervenire quando le esigenze della società cambiano".
Berlusconi dice anche 'sì' alla semplificazione della procedura per la cittadinanza italiana ai minori.
"Riteniamo - ha detto nel corso della presentazione alla stampa del nuovo dipartimento "liberta' civili e diritti umani" di Forza Italia - che dare la cittadinanza al figlio di stranieri che viva in italia sia doveroso".
La concessione è possibile, secondo l'ex presidente del Consiglio, "quando questa persona abbia frequentato un ciclo scolastico in modo da conoscere la nostra lingua, la nostra storia, e apprezzare i punti cardine della nostra civiltà".
Sulla legge elettorale il "confronto" tra il presidente di Forza Italia e Matteo Renzi è ancora in corso, e l'ex Cavaliere non esclude l'ipotesi di nuove modifiche all'Italicum.
"siamo sempre stati disponibili - ha detto berlusconi rispondendo, nel corso di una conferenza stampa a Montecitorio, alle domande dei cronisti sull'ipotesi di un premio alla lista vincente invece che alla coalizione - ad approfondire i temi all'origine del famigerato patto del nazareno.
Il nostro capogrupppo brunetta ha contato nove richieste di modificazioni, noi le abbiamo accolte tutte e alla fine è venuta anche questa richiesta".
"ci stiamo confrontando col presidente renzi - ha aggiunto - alla ricerca di una legge che consenta una governabilita' del paese e quindi siamo assolutamente attenti alla possibilità di arrivare a un bipolarismo".
Sull'argomento il leader di forza italia e' tornato a piu' riprese nel corso della conferenza stampa: "E' importante - ha sottolineato nella sua seconda risposta - che si passi al monocameralismo per l'approvazione delle leggi e che ci sia una legge che non stimoli il frazionamento del voto".
Il riferimento, ha precisato, è alla par condicio televisiva.
Secondo Berlusconi, infatti, "il frazionamento è stato alimentato da una legge voluta dalla sinistra per contrastare Berlusconi, la par condicio.
Stiamo lavorando, confrontandoci con Renzi - ha concluso - per una legge che possa andare in direzione del bipolarismo e per far fare un passo in avanti alla governabilità dell'Italia".
